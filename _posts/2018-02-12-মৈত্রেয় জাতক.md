---
layout: post
title: মৈত্রেয় জাতক
category: বাণী বসু
tags: [বৌদ্ধ দর্শন]
---
একটা অস্পষ্ট বেদনার ভার বুকের ভেতর নিয়ে বইটা শেষ হল! চোখের সামনে বিম্বিসারের জগত ধুসর হয়ে এল। একটা বই পড়লাম বটে। ঘোরের মধ্যে ছিলাম খানিকটা। শেষের দিকে এসে মনে হচ্ছিল বইটা শেষ না করি। ওভাবেই রেখে দিই। ঘোরটা থাকুক।

খ্রীষ্টপূর্ব ৫০০ সাল। সেই আড়াই হাজার বছর আগে ঘুরে বেড়াচ্ছিলাম। অস্তিত্বের অতীতে। সেই সব বই ই আমার বেশি ভাল লাগে যেগুলো আমাকে ভাবায়। 
<!--বাকিঅংশ পড়ুন-->
এই বই ভাবিয়েছে, জানিয়েছে, প্রশ্ন জাগিয়েছে। হাজার বছর ধরে যে প্রশ্নের উত্তর মানুষ খুঁজেই চলেছে। বই পড়ে আনন্দ পাবার পাশাপাশি ভাবতে চাইলে এই বইটা ভাল লাগবেই। ইতিহাসের সুতোয় কল্পনার মালা গেঁথে লেখা বই। রাজনীতি, সমাজনীতি, ধর্মনীতি ঘিরে মানুষের বেঁচে থাকার গল্প বলা বই। বিস্তৃতি মগধ(বর্তমান বিহার), কোশল (উত্তরপ্রদেশ) থেকে পশ্চিমে গান্ধার(পেশোয়ার,পাকিস্তান) ঘিরে জম্বুদ্বীপ( বর্তমান ভারতীয় উপমহাদেশ) জুড়ে। আছে ¬সম্রাট বিম্বিসারের হৃদ্যতার কথা, সেই সময়েও জীবনের সত্য আবিষ্কার করা দূরদর্শী চণকের কথা, সংশয়ী তিষ্য, ব্যক্তিত্বময়ী নারী বিশাখা, আর সবাইকে বৃত্তস্থ করে কেন্দ্রে আছেন লৌকিক মতে অলৌকিক ক্ষমতাসম্পন্ন তথাগত। গৌতম বুদ্ধ। 

আমার পড়া বইগুলোর মাঝে একেবারে উপরের দিকে জায়গা করে নিয়েছে বইটা। কি চমৎকার ভাষা, অসাধারণ কাহিনী প্রসঙ্গ। সাধারণ মানুষ জম্বুকের মহামুনি হয়ে ওঠার কাহিনী, ভিক্ষুণী উৎপলার অধিকার-বাসনা রহিত প্রেমের গল্প খুব নাড়া দিয়েছে। তখনো বৈদিক যুগ একেবারে শেষ হয়ে যায়নি। মূর্তিপুজার চল শুরু হয়নি। বিভিন্ন মতের ধর্ম্পুরুষরা আছেন। মানুষেরা ব্রাহ্মণ বা তাদের মত মেনেই উপাসনা করে, ধর্ম চর্চা করে। এইরকম সময়ে সম্পুর্ণ নতুন জীবনদর্শন নিয়ে এলেন গৌতম। অনেকের মতে তথাগত। সমাজে, মানুষের সংস্কারে আনলেন এক বিরাট পরিবর্তন। বৌদ্ধ দর্শন (মতান্তরে ধর্ম) নিয়ে আমার অনেককাল আগে থেকেই বেশ কৌতুহল ছিল। দুই-একটা বই পড়েছিলাম। এই বই পড়ে আরো খানিকটা জানলাম।অবশ্য একটু অন্য আঙ্গিকে, ভিন্ন দৃষ্টিকোণ থেকে! 

একটা সময়কে ধরে রেখেছে বইটা। বনে থাকা অনার্য যক্ষদের থেকে শুরু করে, সাধারণ কৃষক,নর্তকী, ব্রাহ্মণ, ধনী,রাজা কেউ বাদ যায়নি। তখনকার সমাজ আর তার মানুষের গল্প। তাদের চিরকালীন জীবনবোধের গল্প। সেই সময় ও কিছু মানুষ ভাবত, প্রশ্ন করত, জীবনের মানে খুঁজত। গল্প আর ইতিহাসের মাঝ দিয়ে সেই খোঁজের আর একটা প্রচ্ছন্ন দর্শনের সুর বাজিয়ে গেছেন লেখক। কী অর্থ আমাদের এই জীবনের? নির্বাণ কি? আজো আমরা যার উত্তর খুঁজি। খুঁজে যাব হয়তোবা।