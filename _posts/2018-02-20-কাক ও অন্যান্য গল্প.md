---
layout: post
title: কাক ও অন্যান্য গল্প
category: খোকন দাস
tags: [নির্বাচিত গল্প সংকলন]
---


এই সময়কার একজন গল্পকার খোকন দাসের প্রথম গল্পগ্রন্থ ‘কাক ও অন্যান্য গল্প’ পড়লাম। লেখকের দুটি গল্প এর আগে ‘খনন’ সাহিত্য পত্রিকায় পড়েছিলাম। তখন থেকেই গল্পকারের লেখা ভালো লেগে যায়। তারই ধারাবাহিকতায় ‘দেবদারু প্রকাশনী’ থেকে এই বইমেলায় প্রকাশিত লেখকের গল্পগ্রন্থটা পড়তে শুরু করলাম। গল্পগুলো বেশ জীবনবাদী। রাজনৈতিক সচেতনার ছাপ স্পষ্ট। সততা, ন্যায়নিষ্ঠা, মানবিকতা, মূল্যবোধের তীব্র সংকটের এই অস্থির পুঁজিবাদী সমাজে আমাদের চারপাশের মানুষের নানা সামাজিক, রাজনৈতিক ও সাংস্কৃতিক সংকটগুলোই বার বার উঠে এসেছে গল্পগুলোতে। সেইসঙ্গে স্বাধীন একটি দেশে ‘সংখ্যালঘু’ করে রাখা মানুষগুলোর নিত্যদিনের সাম্প্রদায়িকতা-সৃষ্ট যন্ত্রণাগুলোও উঠে এসেছে। পুঁজিবাদী- সাম্প্রদায়িক একটা সমাজে অপমান, বঞ্চনা, অনিরাপদ একটা জীবন কীভাবে যাপন করছে মানুষ, সেই চিত্রগুলো গল্পে অনুভব করতে পারবে পাঠক।
<!--বাকিঅংশ পড়ুন-->
 

‘অস্তিত্ব’ গল্পে প্রাকৃতিক দুর্যোগেও হরিমোহনকে ভিটেবাটি আঁকড়ে থাকতে দেখবে পাঠক। সেই ভিটেবাটি, সাম্প্রাদায়িক রাজনীতির নানা ঘাত-প্রতিঘাতেও যে ভিটেবাটি ছেড়ে যায়নি হরিমোহন, অস্তিত্ব হারিয়ে উদ্বাস্তু হয়নি হরিমোহন। পূর্বপুরুষের ভিটা, যেখানে তার জীবনের সমস্ত সৃষ্টি, সেখানেই নিজের জীবনের পরিণতি চায় হরিমোহন। পদ্মার বুকে পূর্বপুরুষের ভিটের সাথে নিজেকেও সে সমর্পণ করে।

‘অসুখ’ গল্পে আমরা সমাজের অসুখ দেখি। একটা অসুস্থ সমাজের তরুণরা অসুস্থ রাজনীতির চর্চা করে, ধর্ম-ক্ষমতার নামে খুব-খারাবির মতো নারকীয় উল্লাসে সুখ খুঁজে ফেরে। অথচ নিখিলেশের প্রতিবেশী কাকা রুহুল আমিনের জবানিতে আমরা একসময়কার অসাম্প্রাদায়িক সমাজের গল্প শুনি। যাপিত সেই সময়ে এই দেশেই হিন্দু-মুসলিম এক হয়ে পাশাপাশি থেকেছে, লড়েছে। অথচ স্বাধীনতার পর ধর্মের কারণে নিখিলেশের বন্ধু-আত্মীয়দের দেশ ছাড়তে হয়েছে। আর যারা এখনো ছাড়েনি, তারা চরম এক আতঙ্কে জীবন কাটাচ্ছে। এমনকি নিখিলেশদের রক্ষা করার অপরাধে রুহুল আমিন কাকাদের জীবন দিতে হচ্ছে। এই অসুখ থেকে পরিত্রাণ মিলবে কবে?

‘ভাঙন’ গল্পটাতে উঠে এসেছে বামপন্থী রাজনীতির এক অসহনীয় দিক- দলের ভাঙন। মানুষের মুক্তির স্বপ্নে সমস্তরকমের ত্যাগ স্বীকার করে হরিপদ চক্রবর্তী বা শ্যামলীদের মতো কর্মীরা দলের জন্য অক্লান্ত পরিশ্রম করে যায়, মানুষকে স্বপ্ন দেখায়, সেই দলের নেতারা যখন মতাদর্শ, লাইন ইত্যাদি নানা নামে বিভক্ত হয়, তখন এই কর্মীদের এতোদিনের সাধনার কী হয়, তা কী কেউ ভেবে দেখে? তীব্র কষ্টে শ্যামলী বলে ওঠে, ‘মানুষকে পথে নামিয়ে তারপর লাইনের কথা মনে পড়ে কেন?’ ‘সমাজের আমূল পরিবর্তন, নারীর মুক্তি-কতো বড় বড় কথা, কয়টা মানুষ একসঙ্গে চলতে পারে না, তারা করবে বিপ্লব!’

‘একটি অমনোনীত গল্প’, এই গল্পটাই আমার সবচেয়ে ভালো লেগেছে। আমাদের বর্তমান সমাজ বাস্তবতার একটা নির্মম চিত্র এ গল্পে খুঁজে পাই। রাস্তার ধারে একটা মানুষকে রক্তাক্ত অবস্থায় পড়ে থাকতে দেখেও কেউ এগিয়ে আসে না, অথচ সেটাকে কেন্দ্র করে শুরু হয় নানা রকম ধান্দা। কারো চা-বিস্কুট বিক্রি বাড়বে, গণমাধ্যম দর্শকদের মনোযোগ পাওয়ার প্রতিযোগিতায় নামবে, রাজনীতিবিদরা বড় বড় বুলি ছাড়বে ভোটের রাজনীতির স্বার্থে। প্রশাসন, সমাজকর্মী, বুদ্ধিজীবী, সাহিত্য সম্পাদক- এমন আরও অনেকেই অনেকরকমভাবে নিজেদের ধান্দা করবে, কিন্তু রাস্তায় পড়ে থাকা ওই মানুষটাকে বাঁচাতে কেউ এগিয়ে আসবে না। অথচ অবলীলায় একটা পাগল ওই পড়ে থাকা মানুষটিকে কোলে তুলে নেয়। অথচ পাঠক দেখবে, পুরো সমাজটাই কেমন বিকারগ্রস্ত, পাগল!

‘কাক’ গল্পে কর্পোরেট পুঁজির কবলে একটা গ্রামের সহজ-সরল গরিব মানুষের ভাগ্যে কী নির্মম পরিণতি নেমে আসে, তারই একটা ছবি তুলে ধরা হয়েছে। এই গল্পটাও অসম্ভব ভালো লেগেছে। সরল মানুষদের মনে কোম্পানি অর্থলিপ্সা ঢুকিয়ে ফায়দা লুটতে থাকে। টাকার লোভে কাক ধরে বিক্রি করতে থাকে মানুষ। একসময় ঘরে ঘরে কাক জমতে থাকে। নিজেদের সহায়-সম্পত্তি বিক্রি করে হলেও লোভী হয়ে ওঠা সরল মানুষগুলো কাক কিনতে থাকে অধিক লাভে কোম্পানির কাছে বিক্রির আশায়। কিন্তু কোম্পানি তাদের ফাঁকি দিয়ে চলে যায়। পুঁজিবাদের ফাঁদে পড়ে রতনের মতো মানুষদের প্রাণ দিতে হয় কাকের হাতে। কাক একটা প্রতীক মাত্র।

‘রাশেদের একদিন’ গল্পে একজন সৎ সাংবাদিকের দৈন্য জীবন দেখি আমরা। পাশাপাশি দেখি, তার চোখে দেখা কিছু সহকর্মীর অসততা, ধনী-গরিবের জীবনের ব্যবধান, একজন গার্মেন্টসে কাজ করা নারীর আত্মহত্যার পেছনের অসম রাজনীতি, টিকে থাকার স্বার্থে আপোষ করার অসহায়ত্ব, মানবিক সংকট- এমন আরও নানা বিষয়। এই যন্ত্রণার ভেতর দিয়ে রাশেদের মতো অনেককেই যেতে হয় প্রতিনিয়ত।

‘দুঃসময়’ গল্পের কাহিনীতেও একজন গণমাধ্যম কর্মীর জীবন দেখানো হয়। পত্রিকা বন্ধ হয়ে যাওয়ার পর কঠিন দুঃসময়ের মুখোমুখি হতে হয় গল্পের নায়ক নাসেরকে। পেটের চিন্তায় নাসেরের শিল্পী মনের দুঃসহ যন্ত্রণা পীড়া দেবে পাঠককেও। তবু এই দুঃসময়েও বাবা হতে চলা নাসের জীবনের স্পন্দন অনুভব করে।

‘একটি গতানুগতিক গল্প’, প্রচলিত পুরুষতান্ত্রিক, অর্থলিপ্সু সমাজে গীতা নামে এক কালো মেয়ের গল্প। যাকে অনেক সম্পত্তির বিনিময়েও পাত্রস্থ করতে পারে না পিতা। অবশেষে গীতার জীবনে সুনীল আসে, কিন্তু সুনীলরা শুধু নিজেদের ক্ষুদ্র স্বার্থে গীতাদের সাময়িকভাবে আপন করে নেয়। একটা নারীর সত্যিকার ভালোবাসার চেয়ে সুনীলের কাছে অর্থই বড় হয়ে দাঁড়ায়। গীতাকে অবলীলায় ত্যাগ করতে পারে এরা। কিন্তু তাতে দমে থাকে না এ যুগের গীতারা। আবার ঘুরে দাঁড়াতে পারে গীতা।

‘ঝড়ের রাত’ গল্পটাও অসাধারণ লেগেছে। সাম্প্রাদায়িক, অসুস্থ একটা সমাজের প্রভাবে হারুন-হরেনের মতো বন্ধুর মধ্যে বৈরিতা সৃষ্টি হলেও একটা ঝড়ের রাত তাদের সেই ভুল ভাঙ্গিয়ে দিয়ে যায়। ঘর-বাড়ি হারিয়ে দুর্যোগের সেই রাতে প্রতিবেশী দুই বন্ধু নিজেদের অমূল্য বন্ধুত্বকে নতুন করে বুঝতে পারে।

‘একজন জামান সাহেব’ গল্পতে পাঠক অবসর নেওয়া সৎ একজন শিক্ষককে দেখতে পাবেন। সমাজে অসৎ লোকদের দাপটে কুঁকড়ে থাকা জামান সাহেব ওয়ান-ইলেভেনের সময়টাতে দুর্নীতিবাজদের ধর-পাকড়ে উচ্ছসিত হয়ে ওঠে। তার নিজের মেয়ের জামাইও সেই দুর্নীতিবাজদের দলে। জামান সাহেবের স্ত্রী ও মেয়ের নামেও জামাই কোটি টাকা রেখেছে। জামান সাহেবের স্ত্রী আতঙ্কে অসুস্থ হয়ে পড়লেও জামান সাহেব যেন তার চারপাশের এই অসৎ লোকেদের অবস্থা দেখে খুশি। তবে এই খুশি স্থায়ী হয় না রাজনৈতিক প্রেক্ষাপট বদল হওয়ার কারণে। গল্পটা নিতান্তই একটা সাধারণ মানুষের গল্প, যিনি তার চারপাশের এতো অন্যায় দেখে এতোদিন চুপ থাকতে বাধ্য হয়েছিলেন। প্রতিবাদ করার সুযোগ পেয়ে তাই তার উচ্ছাস পাঠককে বিব্রত করবে না।

গল্পগুলো পড়ে ভালো লেগেছে। লেখকের কাছে নিয়মিত এমন ভালো প্রচেষ্টা আশা করছি। মানুষের জীবন নিয়ে, সমাজ বাস্তবতা নিয়ে এমন সময়পযোগী লেখা আরও বাড়ুক, সমৃদ্ধ হোক আমাদের মননজগত।