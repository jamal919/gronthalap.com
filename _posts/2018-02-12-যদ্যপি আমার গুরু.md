---
layout: post
title: যদ্যপি আমার গুরু
category: আহমদ ছফা
tags: [স্মৃতিচারণ]
---
বইটা শেষ করে মনে হল একটা ছোটখাট এন্সাইক্লোপিডিয়া পড়লাম। একজন মানুষের জানার পরিধি কত বিশাল হতে পারে তার নমুনা পেয়ে অভিভূত হলাম।গ্রীক সভ্যতায় সক্রেটিস এই কাজটা করেছিলেন।নিজে কিছুই না লিখে তাঁর বিস্তৃত জ্ঞানের পরিধি, মানুষকে আকর্ষণ করে তাঁদের উদ্বুদ্ধ করার ক্ষমতা দিয়ে তিনি জাগিয়ে দিয়ে গেছিলেন সেই সময়কার তরুণদের। বাংলাদেশ ও সমাজের জন্য অধ্যাপক আবদুর রাজ্জাককে আমার সেরকম একজন বলেই মনে হয়েছে।

পড়তে পড়তে বারবার আমার আফসোস হয়েছে এতোদিন কেন আমি এই বই পড়ি নাই।তাহলে হয়তো বা নানা বিষয়ে তৈরী হওয়া ধ্যান-ধারণা খানিকটা অন্যদিকে প্রবাহিত হতে পারত। মূলত পারিবারিক ও পারিপার্শ্বিক সমাজের বদৌলতে গড়ে ওঠা আমাদের দৃষ্টিভঙ্গী যে অনেক ক্ষেত্রেই ভুল দিকে প্রবাহিত হতে পারে সেটা আবারো চমৎকার ভাবে বুঝলাম।
<!--বাকিঅংশ পড়ুন-->

চলে গিয়েছিলাম সেই সময়কার সমাজে,ইতিহাসের বর্তমানে।এই একটা মাত্র বই পড়ে বহু কিংবদন্তী সম্পর্কে অল্পবিস্তর যতটুকু জানতে পেরেছি এতোদিনে তার সিকিভাগও জানতাম না।তৎকালীন সমাজ,রাজনীতি,দর্শন,শিল্প-সাহিত্য,ধর্ম, হিন্দুমুসলমান জাতির মিথস্ক্রিয়া, এমনকি শাস্ত্রীয় সঙ্গীতের কথাও অধ্যাপক আবদুর রাজ্জাকের জবানিতে যেভাবে উঠে এসেছে তা মুগ্ধ হয়ে পড়েছি।গিলেছি বললেও ভুল হবে না। এতো উঁচু মাপের মনীষা আর সেই সাথে নিজস্ব সংস্কৃতি, কৃষ্টির ধারাবাহক হয়ে অতি সাধারণ জীবনযাপন করা মানুষটার ব্যক্তিত্ব আমাকে চুম্বকের মতো টেনেছে। তৎকালীন ঢাকা বিশ্ববিদ্যালয়ে তাঁর অবদান, সারা বিশ্বের জ্ঞানীগুণীদের কাছে তাঁর গুণের কদর সত্ত্বেও , ঢাকাইয়া ভাষায় অনর্গল কথা বলে যাওয়া, বেশভূষাকে অযথা গুরুত্ব না দেয়া, নিজেই আহমেদ ছফার হোস্টেলে খাবার পৌছে দেয়া, সক্কাল বেলায় তাঁর প্রেসে গিয়ে হাজির হওয়া এরকম আরো ঘটনাগুলো মানুষ হিসেবে তাঁকে আরো উঁচুতে স্থান করে দিয়েছে। প্রতিভাকে ঠিক ঠিক চিনে তিনি তাঁদের শক্তি যুগিয়েছিলেন বিকশিত হবার। এস এম সুলতানের গল্প যার মধ্যে গোগ্রাসে গিলেছি।

পড়তে পড়তেই মনে হয়েছে আমরা অর্থাৎ এই অববাহিকায় জন্ম নেয়া মানুষেরা কত ভাগ্যবান ছিলাম।ইউরোপের সৃষ্টি হওয়া সভ্যতার বহু আগেই সভ্য হয়ে ওঠা একটা জাতি ধীরে ধীরে কিকরে পিছিয়ে পড়ল তা নিয়ে বারবার আফসোস হয়েছে।বই থেকেই অধ্যাপক আবদুর রাজ্জাকের জবানিতে একটা লাইন উদ্ধৃত করি, “যে জাতি যত বেশি সিভিলাইজড তার রান্নাবান্নাও তত বেশি সফিস্টিকেটেড।আমাগো ইস্টার্ন সভ্যতার রান্নার সাথে পশ্চিমাদের রান্নার কোন তুলনাই অয়না। অরা সভ্য হইছে কয়দিন।এই সেদিনও তারা মাছমাংস কাঁচা খাইত।“ 

অকৃতদার সেই মানুষটা যিনি কিনা লাস্কী মারা যাওয়ায় তাঁর থিসিস মুল্যায়নের কেউ নেই বলে ডিগ্রি ছাড়াই বিদেশ থেকে দেশে ফিরে এসেছেন, তাঁর সম্পর্কে আমার শ্রদ্ধা ও উচ্ছ্বাস প্রকাশের শেষ হবে বলে মনে হয় না। তাঁর রাজনৈতিক মতাদর্শ আমার কাছেও আমার কাছে সম্পুর্ণ অন্যরকম ঠেকেছে। ব্যক্তিগতভাবে মুসলীম লীগের সমর্থক ও জিন্নাহর অনুসারী এই লোকই আবার ছিলেন পরবর্তী সময়ের বাংলাদেশ তৈরীর অন্যতম স্বপ্নদ্রষ্টা, সেক্যুলার চিন্তাধারার বাহক। ধর্মের উর্ব্ধে তিনি সমাজের জন্যই কাজ করেছেন বলে আমার মনে হয়েছ। মুক্তিযুদ্ধকালীন সময়ের কথার সাথে শেখ মুজিবর রহমান, তাজউদ্দীন আহমদ সম্পর্কেও জানতে পারলাম তাঁর ভাবনা থেকে। 


আহমেদ ছফার লেখনী চমৎকৃত করেছে। খুবসম্ভবত ‘কাঠপেনসিল’ নামে হুমায়ূন আহমেদের একটা বই পড়ে তাঁর সম্পর্কে প্রথম জানতে পারি। এর আগে তাঁর একটা ছোটগল্পের বই আর তাঁর নিজের একটা সাক্ষাৎকার মোটামুটিভাবে পড়া হয়েছিল। গল্পবলার মত করে একজন মানুষের সম্পর্কে এরকম প্রবহমান লেখা পড়ে লেখক হিসেবে তাঁর সম্পর্কে আমার দৃষ্টিভঙ্গী আরো কয়েকধাপ উঁচুতে উঠে গেল । লেখার মাঝখানে তিনি অনেক কোন নির্দিষ্ট মানুষের প্রতি বেশিদিন আগ্রহ না থাকা এই আহমেদ ছফাকেও অধ্যাপক আবদুর রাজ্জাক আগুনের শিখা হয়ে পতঙ্গের মতো টেনেছিলেন। বড় কিছু লেখার আগ্রহ জুগিয়েছিলেন। 


একটা বই তখনই একজন পাঠকের কাছে বেশী ভালো লাগে যখন কোনভাবে সেই বইটা তার জীবনে প্রভাব ফেলে। সেই দিক দিয়ে বইটা শতভাগ সফল। তাই পড়া শেষ করেই অনুভূতিগুলো লিখতে বসে যাওয়া। বোধহয় মানুষটার কথা মনে করেই যে, বইটা আসলে আমি কতটুকু ভেতরে নিতে পারলাম। কোনোরকম স্বীকৃতির আশা না করে নিজের সমাজ ও মানুষদের এভাবে ঋণী করে যাওয়া মানুষটার জানার পরিধি যেরকম অবাক করেছে, তেমনি মুগ্ধ করেছে তাঁর সাধারণ জীবনযাপন। বইটা জানিয়েছে অনেক, আগ্রহ জাগিয়েছে, আর সবথেকে বড় কথা ভাবিয়েছে সবথেকে বেশী।

সকলেই এক বাক্যে স্বীকার করেন অধ্যাপক আবদুর রাজ্জাক একজন প্রবাদতুল্য পুরুষ। কিন্তু তাঁর জ্ঞানচর্চার পরিধি কতদূর বিস্তৃত, আর তিনি ব্যক্তি মানুষটি কেমন সে বিষয়েও মুষ্টিমেয় মানুষ অনুরাগীদের বাইরে অধিক সংখ্যক মানুষের সম্যক ধারনা নেই। যদ্যপি আমার গুরু গ্রন্থটি পাঠক সাধারণের মনে অধ্যাপক আবদুর রাজ্জাকের মনীষা এবং মানুষ আবদুর রাজ্জাক সম্পর্কে একটি ধারণা গঠন করতে অনেকখানি সাহায্য করবে।