---
layout: post
title: ঋত্বিক ঘটকের গল্প
category: ঋত্বিককুমার ঘটক
tags: [গল্প সংকলন]
---


ঋত্বিককুমার ঘটককে (১৯২৫-১৯৭৬) আমরা বিখ্যাত চলচ্চিত্র নির্মাতা হিসেবে জানি, অনেকেই তাকে খুব ভালবাসি। জীবনমুখী এই শিল্পীর জানা-বোঝার পরিধি এতোটাই বিস্তৃত যে তার অসংখ্য সৃষ্টিকর্মই তা প্রমাণ করে। শ্রেণি চেতনা, রাজনীতি ও সমাজ সচেতনতা, সমাজের প্রতি দায়বোধ, সমাজ পরিবর্তনের আকাঙ্ক্ষা স্রষ্টাকারী এই মানুষটার সিনেমা দেখে যেমন মুগ্ধ হই, তেমনই তার গল্প পড়েও মুগ্ধ হই।
'ঋত্বিক ঘটকের গল্প' নামে দে'জ পাবলিশিং থেকে প্রকাশিত একটা গল্প সংকলন পড়ছিলাম। এর আগে লেখকের কিছু গল্প পড়া হয়েছিল, এই বইয়ে আরও নতুন কিছু গল্প পড়া হয়ে গেল। কম-বেশি সব গল্পই ভাল লেগেছে। আগ্রহীদের জন্য প্রতিটি গল্পের একটা সারমর্ম তুলে ধরছি, কিছুটা নিজের প্রয়োজনেও-
<!--বাকিঅংশ পড়ুন-->
 

প্রথম গল্পটা ছিল 'গাছটি'। বহু বছর ধরে নদীর ধারে থাকা একটা প্রাচীন বটগাছ। এই গাছের গুরুত্ব কতোখানি, গ্রামের মানুষ বুঝতো না। কিন্তু প্রতিনিয়ত এই গাছটা মানুষকে অনেককিছু দিয়েই চলেছে। একদিন রাষ্ট্রের উন্নয়ন প্রকল্পের জোয়ারে শতবর্ষী এই গাছটাকে কেটে ফেলার পরিকল্পনা হয়। গ্রামের লোকজন আচমকা বুঝতে পারে, এই গাছটা তাদের কতো আপন। কিছু প্রতিবাদ তাদের মুখে আসে, কিন্তু সেটা জোরালো হয় না। গাছটা কাটা হয়। সেই গাছটি, যা এতদিন এত মানুষকে আশ্রয় দিয়েছিল নানাভাবে। (গল্পটা পড়ে সুন্দরবনের কথা মনে পড়ে গিয়েছে, মনে হচ্ছিল বটগাছটা যেমন উন্নয়নের জোয়ারে ধ্বংস হলো, আমাদের সুন্দরবনও উন্নয়নের জোয়ারে ধ্বংসের মুখে)

'অয়নান্ত' গল্পের মূল চরিত্র বিনু নামের একটি ছেলে। সে কদিন ধরে নিজেকে নানাভাবে বুঝতে চেষ্টা করছে। মানুষের জীবনের শুরু ও শেষ নিয়ে সে নানা আঙ্গিকে ভাবছে ঘরে বসে। তার বন্ধু রঞ্জন ও কপিল এ নিয়ে চিন্তায় পড়ে গেছে, ভাবছে বিনু কি নির্বাণ চায়? বিনুর এক কথা, পুরো বিশ্বকে জানার আগে নিজেকে জানতে হবে, তারপর জানতে হবে এই মহাবিশ্বের অনেককিছুই। আর তাই ঘরে থাকলে চলবে না। 
এই গল্পে কিছু কথা খুব ভাল লেগেছে আমার। তার একটি হল-"পৃথিবীটাকে আমি তোদের মতোই ভালবাসি-- তুই কোথাও একটা ভাল গান শুনলে বলিস 'বেশ গাইল', হয়তো তোর সন্দেশ খেতে ভালো লাগে--যদিও জানিস এসবগুলোই ক্ষণস্থায়ী, এক্ষুণি এরা শেষ হয়ে যাবে, তবু তুই ভালবাসিস। ভালো একটা বই তোকে আনন্দ দেয়, যদিও তুই তার একবর্ণও বিশ্বাস করিস না। আমিও এ-পৃথিবীকে ভালোবাসি, তার সঙ্গীত আমার ভালো লাগে বলে, প্রকৃতির আস্বাদ অপূর্ব বলে। হোক না এরা ক্ষণস্থায়ী? আমি নিজে কী?"
তবু তার বন্ধু ও চেনা জায়গাটি ছেড়ে বিনু চলে যায়, বন্ধু রঞ্জন ট্রেনে ওঠার সময় বলে যায়, সেও একদিন যাবে তার মত। গল্পটায় মানুষের ভেতরে নানামুখী দ্বন্দ্ব-সংঘাত এবং সমস্ত প্রতিকূলতাকে উপেক্ষা করে নিজেকে নতুন করে জানার প্রয়াস খুঁজে পেলাম। হয়তো আরও অনেককিছুই লেখক বোঝাতে চেয়েছেন, একেক পাঠক একেকভাবে সেসব আবিষ্কার করবে।

'আকাশগঙ্গার স্রোত ধরে' গল্পের নায়ক একটা ছোট বাচ্চা, যার মা-বাপ নেই। সে এক মহিলার কাছে মাতৃস্নেহ পেয়েছিল কিছুদিন। কিন্তু সেটা ক্ষণিকেরই। এই গল্পের কাহিনী অল্প কথায় বলা সম্ভব না।
'এজাহার' গল্পে ভবেশরঞ্জন বাগচী আদালতে সব দোষ স্বীকার করে। প্রতিবেশী জয়ার সাথে ছোটবেলা থেকে হেসে-খেলে বড় হয়েছে ভবেশ। জয়ার রূপ ছিল বলে অর্থবান বেশি বয়স্ক পাত্র চৌধুরীমশাইয়ের সঙ্গে বিয়ে হয়। একদিন জয়ার স্বশুরবাড়িতে গিয়ে জয়ার বিবর্ণ জীবন দেখে ভবেশ। ছেড়া কাপড়, রুক্ষ আর খড়ি ওঠা চেহারা, হাড় ভাঙ্গা খাটুনি, কটু কথা- কিছুই বাদ যাচ্ছে না তার এই জীবনে। ভবেশ এই বিয়ের বিরোধীতা করেছিল, সেটাই মনে পড়ে যায় ভবেশের। ভবেশ বুঝতে পারে, কেন চৌধুরীমশাইয়ের আগের স্ত্রী উন্মাদ হয়ে আত্মহত্যা করেছিল? সন্তানসম্ভবা জয়ার পিঠে মাতাল স্বামির মারের দাগ দেখে চমকে ওঠে ভবেশ! জয়া স্বামীর মৃত্যু চায়না, কিন্তু নিজে আত্মহত্যা করবে সে সাহসও পায়না। ভবেশই তাকে গলা টিপে সম্মানজনক মৃত্যু দেয়। তারপর লাশটা ট্রেনের লাইনে ফেলে চলে যায় পিশাচ স্বামীকে মারতে। কিন্তু এমন জয়া আর চৌধুরীমশাই যে বাংলার ঘরে ঘরে, সে বোধ তার জন্মে পরে।

'শিখা' গল্পে দেখা মেলে অতি বড়লোকের ঘরে বেড়ে ওঠা সরল এক শিশুর, শিখাময়ী। সে বারণ সত্ত্বেও খেলে কুলির মেয়ের সাথে, সে জাত-পাত, উঁচু-নিচু বিভেদ বোঝে না। অথচ তার মা-বাবা এক গরিব বৃদ্ধাকে মারে কারণ শীত থেকে বাঁচতে সে একটা শাড়ি চুরি করেছিল। কর্মচারী দুর্ঘটনায় মারা গেলে উর্ধ্বতন কর্মকর্তাকে উপঢৌকন দিয়ে বিপদগ্রস্ত পরিবারের ক্ষতিপূরণ মেরে দিতে দেখা যায় শিক্ষার বাবা-মাকে। অথচ এরই মধ্যেও কত নির্মল এই শিশুটি। তারই শিশুকালের ছবি দেখে গল্পকারের হাহাকার লাগে, কারণ এই পঁচা-গলা সমাজের চাপে শিখা একদিন নিভে যায়।

'এক্সট্যাসি' গল্পে লেখক এক ধরনের ফ্যান্টাসি প্রকাশ করেছেন। এটার বর্ণনা আর না দেই, পাঠক পড়ে বুঝে নেবেন।

'রূপকথা' গল্পের মূল চরিত্র হরনাথবাবু, যার অনেক টাকা। দেশের অনেকগুলো পত্রিকা তার, অনেক মিল-কারখানা। হরনাথবাবু একদিন ক্ষেপে গেলেন তারই পরিচালিত এক পত্রিকার সম্পাদকের ওপর। সম্পাদক সম্পাদকীয়তে তারই এক কটন মিলের বিরুদ্ধে লিখেছে, লিখেছে সেখানকার শ্রমিকরা দুই নাম্বারি কাজ-কারবার বন্ধ করতে যাওয়ায় গুলি চালাবার প্রতিবাদে করা ধর্মঘট নিয়ে...! সম্পাদক এমন আরও অনেক দুই নাম্বারি নিয়ে লিখবে বলে ঘোষণাও দিলেন হরনাথের সামনেই।
মুহুর্তেই ২০ বছর ধরে হরনাথের হুকুম তামিল করা সম্পাদককে বেরিয়ে যেতে বলেন। সম্পাদক আচমকা দরজা লাগিয়ে দিয়ে হরনাথকে ছড়ি দিয়ে মেরে বসেন। হতবাক হরিনাথ! সম্পাদক এতোদিন যে অন্যায়গুলো দেখেও চেপে যেতে বাধ্য হয়েছেন, আজ তার প্রতিশোধ নিচ্ছেন যেন যাবার আগে। প্রাণ বাঁচাতে পা সম্পাদকের পা ধরে হরনাথ, কিন্তু তবু সে ছাড় পায়নি। নিরীহ মানুষের রক্তচোষা হরনাথ আমাদের সমাজেরই সেই 'শোষক'গুলো আর হরিনাথ যেন জেগে ওঠা 'বিপ্লবী'। তাই লেখক শেষ লাইনে লিখেছেন-"আমাদের সেনাবাহিনীতে আর এক সৈনিক।"

'রাজা', কবি ও পকেটমার। একদিন পুরনো বন্ধুদের কেউ তাকে দাওয়াত করে। রাজার জীবনের এই অধঃপতন বন্ধুরা জানে না, জানে না যে কতো অভাবের মধ্যে সে এই পথে এসেছে। তবু বন্ধুদের পেয়ে রাজা ভাবে নিজেকে আরেকবার বদলাবার চেষ্টা করা যায় কিনা। কিন্তু রাতে এক বন্ধুর পকেট মেরে সে চলে যায় তার মত। কিছুই আর বদলানো হয়না রাজার।

'পরশপাথর' গল্পের নায়ক বনারসীলাল একজন গায়ক। তার সঙ্গে ঘটনাক্রমে দেখা হয় এক আজব লোকের, চন্দ্রকান্ত। সে দাবি করে মরাকে বাঁচাতে পারে সে। কাহিনীটা আলাদা রকমের, পড়লে ভাল লাগবে পাঠকদের।

'ভূস্বর্গ অচঞ্চল', নায়ক মকবুল শেরওয়ানী। গল্পের স্থান ও পটভূমি- ভূস্বর্গ কাশ্মির। নায়কের চোখের সামনে সেনাবাহিনীর লোকেরা আহমদজানকে মেরে ফেলে। প্রতিবাদ করতে গিয়ে মকবুলও একই পরিণতি বরণ করে বুক উঁচিয়ে। গল্পের অনেক কথাই তাৎপর্যপূর্ণ।

'স্ফটিকপাত্র', দেশভাগের কান্নাময় একটা গল্প। একটা শরণার্থী শিবিরে এক মায়ের কান্না শরীর ঢাকার জন্য কলেরাআক্রান্ত ছেলের কম্বল বাঁচাতে। কেউ জেনে গেলে কম্বল কেড়ে নেবে প্রচণ্ড শীতে। এক কৃষকের কান্না যে ভারতের রাজাকে খোঁজে। রাজা তার ফেলে আসা লাঙ্গল, এক টুকরা জমি- এসব ক্ষুদ্র জিনিস এনে দেবে। সে পন্ডিত নেহেরুকে চেনে না, সে তার ফেলে আসা কালকে ফিরে পেতে চায়। উফ, কি হাহাকার!

'চোখ' গল্পে রুক্সিণীয়ার চোখকে ভয় পায় শোষকেরা। রুক্সি মালিকদের অন্যায্য আচরণের বিরুদ্ধে শ্রমিকদের জাগিয়ে তোলে, যেখানে সবাই মালিকপক্ষকে তেল দিয়ে চলে। এমনই এক মাথা বেচে দেয়া শ্রমিক পদোন্নতির লোভে ফ্যাক্টরিতে আগুন লাগায় মালিকের ইন্স্যুরেন্সের জন্য। সেই দৃশ্য দেখে ফেলে ইউনিয়নের কর্মী রুক্সিণীয়া, প্রচণ্ড শক্তি দিয়ে প্রতিহত করতে চায় বুড়ি রুক্সিণীয়া। মেরে অজ্ঞান করা হয় রুক্সিকে। তাকে শুদ্ধই আগুন জ্বালিয়ে দেওয়া হয় গুদামে। রাষ্ট্র রায় দেয় মালিকদের পক্ষে। কিন্তু প্রতিবাদের সেই চোখই আবার ফিরে আসে, রুক্সিণীয়ার ছেলে ভঁদু হয়ে। সেই চোখকেও মেরে ফেলতে বলে ওরা। কিন্তু তারা বাইরে বেরিয়ে দেখে অসংখ্য রুক্সিণীয়ার রক্তচক্ষু..! এত শত চোখকে কে ঠেকাবে?

‘কমরেড' গল্পে শোষিত শ্রেণির সংগ্রামী সৈনিক ঝাব্বু।দিনের পর দিন তার নেতৃত্বে ন্যায্য দাবি আদায়ের জন্য আন্দোলন করে আসছে শ্রমিকেরা। খেতে না পেয়ে শ্রমিকদের মত একসময় ঝাব্বুও মনোবল প্রায় হারিয়ে ফেলে। বন্ধু লালবাহাদুরকে বলে, যদি সে কিছু দাবি ত্যাগ করে কিছু দাবি আদায় করে নিতে পারে মালিকের কাছে, তাহলে অনেকগুলো জীবন বেঁচে যায়।বন্ধুর এই আপোষ মেনে নিতে পারেনা লালবাহাদুর। শোষিত শ্রেণির নেতা ঝাব্বুর এই আপোষকামী মনোভাব কর্মীদের মনে প্রভাব ফেলার আগেই গলা টিপে ঝাব্বুকে মেরে ফেলে লালবাহাদুর। ঝাব্বুকে সবাই মহান নেতা হিসেবেই মনে রাখবে, কেউ জানবে না কমরেড ঝাব্বু বিক্রি হতে চেয়েছিল।

‘সড়ক' গল্পে রাস্তার ধারে এক বস্তির গল্প। ঐ বস্তির একটা ঘরে দেশভাগের আগে থাকতো ইসরাইল আর তার ছেলে এমদাদ। দেশভাগের ফলে সেই বাড়ি আর থাকেনা তাদের। ছেলে এমদাদও কলেরায় মারা যায়। নিজের ঘর নেই বলে পাগল প্রায় ইসরাইল বন্ধুদের কাছে আক্ষেপ করে বলে, ঐ বাসায় এখন যারা আছে তারা তার শত্রু, পুরো দেশটাই তার শত্রু। কিন্তু একসময় ঐ বাসায় গিয়ে সে আবিষ্কার করে, সেখানে এক বৃদ্ধা তার ষোলো বছরের নাতীকে নিয়ে ঐদেশ থেকে এসেছে, তারই মত গরিব এরাও। বুড়ির নাতীকে ভালবেসে আবারও ঘর করার জন্য উঠে-পড়ে লাগে ইসরাইল। এই দেশই তখন আবার ভাল লাগে ইসরাইলের।

‘প্রেম', একটা মুহুর্তকে বেঁধে রাখার গল্প।‘ঝংকার' গল্পটা একজন শিল্পীর সব হারিয়ে অবশেষে সুরকে খুঁজে পাবার গল্প।

যাহোক, আমি জানি না কেউ এতো বড় লেখা পড়বে কিনা। তবে গল্পগুলো যেন আমি ভুলে না যাই, অথবা ভুলে গেলেও যেন এটা দেখে মনে পড়ে, তাই লিখে রাখলাম।
