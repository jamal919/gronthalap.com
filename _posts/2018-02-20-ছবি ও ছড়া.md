---
layout: post
title: ছবি ও ছড়া
category: ঈশ্বর গুপ্ত
tags: [ছড়া সংকলন]
---


ঈশ্বর গুপ্তের চমৎকার সব ছড়ার সংকলন এই বইটি। শ্রীকমলকুমার মজুমদার ছড়াগুলো সংকলন করেছেন এবং বাংলাদেশ থেকে নালন্দা প্রকাশ করে বইটি। বইয়ের প্রতিটি পাতায় যে ছবিগুলো দেখা যায়, সেগুলো কাঠের গায়ে খোদাই করে একেছেন স্বয়ং কমলকুমার। ধারণা করা হয় ঈশ্বর গুপ্ত প্রায় পঞ্চাশ হাজার ছত্র পদ্য লিখেছেন। প্রচলিত আছে, কবি তিন বছর বয়সে যখন অসুখে পড়ে কলকাতায় নানাবাসায় আসেন, তখন মশা-মাছির অত্যাচারে প্রায়ই আবৃত্তি করতেন-
"রেতে মশা দিনে মাছি।
এই তাড়ায়ে কলকেতায় আছি।"
<!--বাকিঅংশ পড়ুন-->
 
ঈশ্বর গুপ্তকে নগরজীবন বা নাগরিকতার কবি বলা হয়, অথচ তার কবিতাগুলোয় সাদাসিধা গ্রাম্য জীবনের ছাপও কম নয়। বাংলার ছয় ঋতুতে মানুষ ও প্রকৃতির বৈচিত্র্য, নানা খাবার, উৎসব- এসবের কথাই বেশি পেয়েছি। কয়েকটি আলাদা রকম ছড়াও পেয়েছি- ইংরাজী নববর্ষ, ছদ্ম মিশনারি, বড়দিন।
ব্রিটিশদের প্রতি কবির বিদ্বেষ ছিল সেটা বোঝা যায়। 'ছদ্ম মিশনারি' ছড়াটির শেষ দু'লাইন ছিল-
"কহিতে মনের খেদ বুক ফেটে যায়।
মিশনারি ছেলেধরা ছেলে ধ'রে খায়।।"
আমার পছন্দের কয়েকটি ছড়ার অংশবিশেষ বলি-
"আমি ধ্বনি তুমি ধনী রবে না এ বোধ।
যার ধন তারে দিয়া ঋণ করি শোধ।।"- (কি দিব তোমায়)
"মুক্তি মুক্তি করিতেছে যত নারী নরে।
কথার বসায়ে হাট বেচা কেনা করে।।
কেহ বেচে কেহ কেনেভকেহ করে দান।
সকলেই শুনিতেছে কারো নাই কান।।
সকলেই দেখিতেছে চক্ষু কারো নাই।
কোথা যুক্তি কোথা মুক্তি ভাবি আমি তাই।।"--চার্ব্বাকের মত (দণ্ডী দেখিয়া)
"কত শত হাতী ঘোড়া গেল রসাতল।
ল্যাজ নেড়ে বলে ভ্যাড়া দেখ মোর বল।"- (কান কাটা)
"ভাল-দোষে ভাল তুমি, ঘটালে প্রমাদ।
আগেতে দেখেছ ঘুঘু, শেষ দেখ ফাঁদ।।"-(নানা সাহেব)
"কেমন কুহক বাজী, না পাই ভাবিয়া।
অন্তরে লুকাও কোথা, অন্তরে থাকিয়া?
থেকে থেকে উড়ে যাও, পুষে কিসে রাখি?
আমার অন্তরে থেকে, আমারেই ফাঁকি।।"- (সংসার সাজঘর)
"হায় একি অপরূপ ঈশ্বরের খেলা।
এক ভূতে রক্ষা নাই পাঁচ ভূতে মেলা।।
ভূতে ভূতে যোগাযোগ ভূতে করে রব।
দেখিয়া ভূতের কান্ড অভিভূত সব।।
ভূতের আকার নাই বলে কেহ কেহ।
দেখিলাম এ ভূতের মনোহর দেহ।।
কবে ভূত ছিলে ভূত আবির্ভূত কবে।
পুনরায় এই ভূত কবে ভূত হবে।।
ভূতের বাসায় থাক দেখ নাকো চেয়ে।
দিবানিশি তোমারে হে ভূতে আছে পেয়ে।।"(মায়া)
