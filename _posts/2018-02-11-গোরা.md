---
layout: post
title: গোরা
category: রবীন্দ্রনাথ ঠাকুর
tags: [উপন্যাস, ১৯ শতক]
---
বইটা আমি প্রথম হাতে নিয়েছিলাম কলেজে থাকতে। একশ মতন পৃষ্ঠা পড়ে আর কুলে ওঠাতে পারিনি তখন। আবার পড়লাম। বিশাল উপন্যাসের মধ্য দিয়ে আসল কি কথাটা ঠাকুরমশায় বোঝাতে চাইলেন বোঝার চেষ্টা করলাম। 

বইয়ের প্রায় শুরুতেই লালন ফকিরের একটা গানের কথা আছে,
“খাঁচার ভিতর অচিন পাখি কেমনে আসে যায়
তাঁরে ধরতে পেলে মনোবেড়ি দিতাম পাখির পায়”

রবীন্দ্রনাথ ঠাকুর আর লালন ফকিরের মতাদর্শে বিশাল আকারে মিল ছিল। বলা যায় রবীন্দ্রনাথ লালনের অনেকটা ভাবশিষ্যটাইপ ছিলেন। রবীন্দ্রনাথের লেখা গানগুলোর একটা বড় ভাগ হল বাউল পর্ব। সেই ভাবের বেশির ভাগ গানই লেখার সময়কাল আর গোরা (১৯০৭-১৯০৯) লেখার সময়কাল একই। পরবর্তীতে রবীন্দ্রনাথ সেই অচিন পাখিকে চেনার চেষ্টায় আরো বহু গান , কবিতা লিখে গেছেন। গোরা উপন্যাসেও রবিবাবু লালনের সেই ‘সহজ মানুষ’ গানের সুরই বাজিয়ে গেছেন। আমাকে কেউ যদি প্রশ্ন করে কেন এই লোকটাকে আমার এত ভাললাগে? উত্তর খুব সোজা! আর সবকিছু ছাড়িয়ে রবীন্দ্রনাথ আমার কাছে এই মানুষেরই কবি,তাই! 
<!--বাকিঅংশ পড়ুন-->

পরেশবাবু, স্নিগ্ধতা জাগানো এক চরিত্র। বই পড়তে যেয়ে নিজের কল্পনায় চরিত্রগুলোর যে মুখ আমরা আঁকি পরেশবাবুর বেলায় তা শ্রদ্ধার গভীর মাধুর্যে ভরা। তথাকথিত ধর্ম, সমাজ সবকিছুর উপরে যিনি মানুষের মঙ্গলস্বার্থটাকেই বড় করে দেখেছেন। সূচরিতা, ললিতাকে তিনি গভীর স্নেহে নিজের সমস্ত সত্যদর্শন দিয়ে বড় করে তুলেছেন।কেন যেন পরেশবাবু বারবার রবীন্দ্রনাথের কথাই মনে করিয়ে দেন। তাঁর সমস্তকিছু স্বচ্ছ দৃষ্টিতে দেখা, নিজের অন্তঃকরণকে শুভচিন্তায় মগ্ন করা, সমাজের মত অন্ধভাবে না মেনে নিজের বিবেকের কাছে প্রশ্ন করা,সেই মত সিদ্ধান্ত নেয়া এই সব কিছু আমাদের খুব মুগ্ধ করে। সমাজে পরেশবাবুর মত লোকদের অভাব বোধ করায়! 

আনন্দময়ী, গোরা আর বিনয়ের মা। বিজাতীয় গোরাকে বুকে তুলে নিয়ে যিনি জাত খুইয়েছেন। বইয়ের একটা অংশে তাঁর বলা কিছু কথা এরকম,
“মানুষ বস্তুটি যে কত সত্য আর মানুষ যা নিয়ে দলাদলি করে, ঝগড়া করে মরে তা যে কত মিথ্যে-সে কথা ভগবান গোরাকে যেদিন দিয়েছেন সেইদিনই বুঝিয়ে দিয়েছেন। বাবা, ব্রাহ্মই বা কে আর হিন্দুই বা কে। মানুষের হৃদয়ের তো কোন জাত নেই—সেইখানেই ভগবান সকলকে মেলান নিজে এসেও মেলেন। তাঁকে ঠেলে দিয়ে মন্তর আর মতের উপর মেলাবার ভার দিলে চলে কি?” 

কি চমৎকার কথাগুলো! সহজ ভাষায় সুন্দর ভাবে বলা। রবীন্দ্রনাথের এত্ত লেখার মাঝে আমার অতিঅল্প পড়ায়, এই লাইনকটি সবচেয়ে সুন্দর ও অর্থপূর্ণ লাইনগুলার একটা। বইয়ের মাঝে রবীন্দ্রনাথ আরো কয়েকভাবে কথাগুলো বলেছেন। কখনো বা পরেশবাবুর মুখ দিয়ে, “সম্প্রদায় এমন জিনিস যে, মানুষ যে মানুষ, এই সকলের চেয়ে সহজ কথাটাই সে একেবারে ভুলিয়ে দেয়” । ভয়ানক সত্য কথা। এত পরিবর্তনের মধ্য দিয়ে যেয়েও, আজ একশ বছর পরেও কি সমাজ তার সেই চিন্তাধারা পাল্টেছে?ভেতরে ভেতরে কি এখনো মানুষ কি সেই বিধিনিষেধসর্বস্ব বিশ্বাসকেই আঁকড়ে ধরে রেখেছে না? সমাজের জন্য মানুষ নয়, মানুষের খাতিরে সমাজকেই নিজেকে প্রশস্ত করে তোলাটাই কি কাম্য নয়? আমরা কেন যেন নিজেদের চারদিকে একটা নিষেধের দেয়াল তুলে রেখেছি। কিসে আসলে মানুষের ভাল হয়? বাইরের অনুশাসন? নাকি তাঁর ভেতরের শুভইচ্ছায়? 


দ্বিধা আর সংশয়ে ভুগতে ভুগতে বিনয় শেষমেশ বুঝতে পারে তার নিজের আসল সত্যিটাকে , শক্তিটাকে। আত্মাকে উপলব্ধি করে। তাকে এ বোধে সাহায্য করে প্রেম। তার ভাষায়, “মানুষের সমস্ত প্রকৃতিকে এক মুহূর্তে জাগ্রত করিবার উপায় এই প্রেম”। ললিতা আর তার মাঝখানে বাধা হয়ে দাড়ান অনাহূত সমাজ, ধর্মাচার কে সে মানেনা, হৃদয় দিয়ে পাশ কাটিয়ে যায়। প্রচলিত বিশ্বাসকে আমরা কেন যেন মাথা পেতে মেনে নিতে অভ্যস্ত। ভাবি না, চিন্তা করিনা, প্রশ্ন করিনা! আমাদের ভেতরের আমি যে নিয়মের কোন সদুত্তর পায়না তাকেও আমরা বিশ্বাসের মোড়কে ঢেকে ফেলতে চাই। কান পেতে আমাদের আপন হৃদয়ের গহনদ্বারে সেই ‘কে’ র পরিচয় খুঁজিনা। তাই শেষমেশ উপন্যাসের বিনয় বুঝতে পারলেও আমরা আর বুঝিনা,হয়তো বুঝতে চাই না বলেই।

এই উপন্যাসের আরেকটি বলার মত দিক হল এর ভাষা। শুরুতে খানিকটা কঠিন মনে হতে পারে। বিভিন্ন সময় গোরা কিংবা বিনয়ের মুখ দিয়ে রবীন্দ্রনাথ মূলত খুব উঁচু মানের সূক্ষ ভাষায় মানুষের, সমাজের কথাই বলে গেছেন। আমার মনে হয় আমরা একেবারেই ট্রাঞ্জিশন একটা লেভেলে আছি। পরিবর্তন আসছে, আসবে।কবে?সেটাই এখন দেখার বিষয়!


রবীন্দ্রনাথ তখনো নোবেল প্রাইজ পাননি। তখনকার লেখা এই বই। খুব গুরুত্বপূর্ণ সময় তখন। বাংলা তখনো দু ভাগ। ইংরেজ শাসনের বিরুদ্ধে মাথাচাড়া দিচ্ছিল স্বদেশী চেতনা, আন্দোলন। এর মাঝে তিনি লিখলেন গোরা। জন্মসূত্রে নিজেকে ভারতবর্ষের পবিত্রজাতি হিন্দু মনে করা গোরা যখন নিজের আসল পরিচয় জানতে পারে তখন তার সমস্ত ভুল ভাঙে। ভুল ভেঙে সে সত্যকে চেনে। সত্য কি? জন্মপরিচয়? নাকি বহুসংশয়ে গড়ে তোলা নিজের বিশ্বাসবোধ? ধর্ম, সমাজ, সম্প্রদায় এসব পাশে ঠেলে রবীন্দ্রনাথ গোরার মধ্য দিয়ে বলে গেলেন সত্যর কথা। সত্য হল মানুষ, মানবসত্য! গোরা তার খোঁজ পায় তার দেশের মাঝে। দেশের সমস্ত মানুষের মাঝে। উপন্যাসের নাম ও মানুষের নামেই। এই গল্প তাই দেশের, দেশের মানুষের। প্রচণ্ড চারিত্রিক দৃঢ়তা নিয়েও শেষ পর্যন্ত গোরা হার মানে। আইরিশ রক্ত শিরায় নিয়ে জন্মানো গৌরমোহন। তবুও সে আমাদের গোরা। খ্রীষ্টান না,হিন্দু না। 

জন্মপরিচয় মানুষের আসল পরিচয় ঠিক করে দেয় না, মানুষ মানুষই থাকে। অপেক্ষা থাকে শুধু মানুষের উপলব্ধির। 