---
layout: post
title: রাইফেল রোটি আওরাত
category: আনোয়ার পাশা
tags: [উপন্যাস]
---


‘রাইফেল রোটি আওরাত’,শহীদ বুদ্ধিজীবী অধ্যাপক আনোয়ার পাশা’র (১৯২৮-১৯৭১) মৃত্যুর আগে লেখা শেষ বই। বইটা পড়ার সময় মনে হয়েছিল, লেখক মৃত্যুর মিছিলের মাঝখানে দাঁড়িয়ে এই উপন্যাসটা লেখার সময় কি জানতেন, সেই মিছিলে তিনিও যোগ দিতে চলেছেন?

<!--বাকিঅংশ পড়ুন-->
 

আনোয়ার পাশা ঢাকা বিশ্ববিদ্যালয়ের বাংলা বিভাগের অধ্যাপক ছিলেন। বিজয়ের ঠিক দুদিন আগে, ১৪ ডিসেম্বর তারিখে এ জাতির শ্রেষ্ঠ সন্তানদের হত্যা করে জাতিকে মেধাশূন্য করার যে নীল-নকশা বাস্তবায়ন করেছিল পাকিস্তানি সেনাবাহিনী ও তাদের এদেশীয় দোসররা, সেই ষড়যন্ত্রের শিকার হতে হয়েছিল মেধাবী এই শিক্ষককেও।

অধ্যাপক আনোয়ার পাশা উপন্যাসটা রচনা করেছিলেন ১৯৭১ সালের এপ্রিল থেকে জুন মাস। যদিও বইটা প্রথম প্রকাশিত হয় ১৯৭৩ সালে। সম্ভবত এটাই বাংলাদেশে স্বাধীনতা যুদ্ধের সময় লেখা একমাত্র উপন্যাস।
উপন্যাসের কেন্দ্রিয় চরিত্রের নাম সুদীপ্ত শাহীন,ঢাকা বিশ্ববিদ্যালয়ের ইংরেজি সাহিত্য বিভাগের অধ্যাপক।মূলত লেখক ওই সময়টাতে তাঁর ব্যক্তিগত অভিজ্ঞতাগুলোই সুদীপ্ত শাহীন চরিত্রের মাধ্যমে তুলে ধরেছেন।পাশা বইয়ের নামে প্রকাশ করেছেন পাকিস্তানী হানাদার বাহিনীদের চরিত্র- “রোটি খেয়ে গায়ের তাকত বাড়াও, রাইফেল ধ’রে প্রতিপক্ষকে খতম কর, তারপর আওরাত নিয়ে ফুর্তি কর।”

২৫ শে মার্চের গণহত্যা,ঢাকা বিশ্ববিদ্যালয়ের ছাত্র-শিক্ষক-কর্মচারীদের হত্যার নির্মম কাহিনী,বিশ্ববিদ্যালয়ে পশ্চিম পাকিস্তানের পক্ষের শিক্ষকদের বিশ্বাসঘাতকতার কথা,মুক্তিযোদ্ধা ও তাঁদের নানাভাবে সহযোগিতাকারী মানুষদের ত্যাগের গল্প,শহীদ পরিবারের সদস্যদের হাহাকার, চারপাশের মানুষের মননে-আচরণে সাম্প্রদায়িকতা-অসাম্প্রদায়িকতার দ্বন্দ্ব- সবই উঠে এসেছে এ উপন্যাসে। 

উপন্যাসটির পরতে পরতে নানা ঘটনার বর্ণনা ও লেখকের অনুভূতি প্রকাশের মাধ্যমে বোঝা যায় সেই সময়কার অবস্থার ভয়াবহতা। 

উপন্যাসের নায়ক সুদীপ্ত শাহীন তার স্ত্রী মীনাক্ষি ও এক কন্যা সন্তানকে নিয়ে যুদ্ধের বিভীষিকা থেকে বাঁচতে এক জায়গা থেকে আরেক জায়গায় ছুটে বেড়াচ্ছেন। তার কাছে মৃত্যুর চেয়ে বেশি ভয়ানক এই মৃত্যু আতঙ্কে বেঁচে থাকা। মৃত্যু যেখানে স্বাভাবিক আটপৌরে ঘটনা, তখন বেঁচে থাকাটাই একটা অস্বাভাবিক ব্যাপার, এটাই তখন সংবাদ। তবু এরই মাঝে বিপ্লবের স্বপ্ন দেখে সুদীপ্ত, স্বপ্ন দেখে পাকিস্তানীদের হঠিয়ে স্বাধীন বাংলাদেশে সমাজতন্ত্রের পতাকা উড়বে। তাই লিখেছেন, “টুঁটি টিপে ধরলে মানুষ কতক্ষণ বাঁচে! বাধা দিতেই তো হবে। হয় মুক্তি, না হয় মৃত্যু।”

তবে উপন্যাসের শেষের কয়েক লাইনে লেখক আশার কথাই বলে গেছেন,“পুরোনো জীবনটা সেই পঁচিশের রাতেই লয় পেয়েছে। আহা,তাই সত্য হোক। নতুন মানুষ, নতুন পরিচয় এবং নতুন একটি প্রভাত।সে আর কতো দূরে? বেশী দূর হতে পারে না। মাত্র এ রাতটুকু তো! মা ভৈ:।কেটে যাবে।”

হ্যা,সেই কালো রাত কেটে যায়, কিন্তু সেই নতুন প্রভাতে নতুন পরিচয়ে নতুন জীবনটা আর কাটাতে পারেননি অধ্যাপক আনোয়ার পাশা। নতুন প্রভাতের ঠিক দু’দিন আগে ভয়ঙ্কর এক কালো রাত নেমে আসে, শহীদ হতে হয় পাশাসহ আরো অনেক বুদ্ধিজীবীদের।

এ বইয়ের লেখক এ বইটি সম্পর্কে আরও কিছু তথ্য জানাই। লেখকের জন্ম মুর্শিদাবাদ জেলার কাজীশাহ্ গ্রামে। তিনি ১৯৫৩ সালে কোলকাতা বিশ্ববিদ্যালয় থেকে এম.এ. পাশ করেন। একই বছরে বিয়ে করেন মসিনা বেগমকে। তার দুই ছেলে- মাসারুল আফতাব ও রবিউল আফতাব। লেখকের আরও দুটি উপন্যাসের নাম- ‘নীড় সন্ধানী’, ‘নিষুতি রাতের গাথা’। কবিতার বই- ‘নদী নি:শেষিত হলে’।
‘রাইফেল রোটি আওরাত’ বইটি প্রথম প্রকাশ করে তাজুল ইসলামের প্রকাশনা প্রতিষ্ঠান ‘বর্ণমিছিল’। এর পাণ্ডলিপি শহীদ পাশার পরিবারের কাছ থেকে সংগ্রহ করেছিলেন রাজশাহী বিশ্ববিদ্যালয়ের বাংলা বিভাগের অধ্যাপক ও আনোয়ার পাশার বন্ধু ড. কাজী আব্দুল মান্নান। ২৫ শে মার্চের রাতেও অধ্যাপক পাশা’র বাসায় তার নিমন্ত্রণ ছিল, যদিও তা রক্ষা করা যায়নি। পরবর্তীতে আরেক শহীদ বুদ্ধিজীবী ড. আলিম চৌধুরীর সহায়তায় ভারতে পালিয়ে যান ড. মান্নান, বন্ধু পাশার মৃত্যুর কথা তিনি দেশে ফিরে আসার পর জানতে পারেন। 