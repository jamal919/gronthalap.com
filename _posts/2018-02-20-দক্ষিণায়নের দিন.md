---
layout: post
title: কদক্ষিণায়নের দিন
category: শওকত আলী
tags: [উপন্যাস]
---


সদ্য প্রয়াত কথা সাহিত্যিক শওকত আলীর ‘দক্ষিণায়নের দিন’ পড়লাম। আসলে এখানে তিনটি উপন্যাস আছে, একই চরিত্রগুলোকেই পাঠক তিনটা উপন্যাসেই পাবেন- ‘দক্ষিণায়নের দিন’ (১৯৭৬), ‘কুলায় কালস্রোত’ (১৯৭৭) ও ‘পূর্বদিন পূর্বরাত্রি’ (১৯৭৮)। ষাটের দশকে বাংলাদেশের স্বাধীনতা যুদ্ধের পূর্বে ঊনসত্তরের গণঅভ্যুত্থানের সময়টাতে তৎকালীন পূর্ব পাকিস্তানে উত্তাল রাজনৈতিক পরিমণ্ডলটা উঠে এসেছে উপন্যাসে। এমন একটা অস্থির সময়ে একটি শিক্ষিত মধ্যবিত্ত পরিবারের ওপর সামাজিক, রাজনৈতিক ও সাংস্কৃতিক সংকট-সমস্যাগুলোর পাশাপাশি উঠে এসেছে ওই সময়কার বামপন্থী রাজনৈতিক সংগঠনগুলোর মধ্যকার নানা অন্তর্দ্বন্দ্ব, ঘাত-সংঘাত ও ত্রুটি-বিচ্যুতি।

উপন্যাস তিনটিতে অনেক চরিত্রই ঘুরে-ফিরে এসেছে এবং সব চরিত্রের মধ্য দিয়েই তখনকার সমাজ-রাজনীতি, ব্যবসা-বাণিজ্য, নৈতিকতা-মূল্যবোধের উত্থান-পতন, দুই প্রজন্মের মধ্যকার চিন্তার দ্বন্দ্ব ও বিকাশ, আর্থিক ও রাজনৈতিক প্রেক্ষাপটে শ্রেণি চরিত্র, আন্দোলন-সংগ্রামের সাফল্য-ব্যর্থতা- এমন অনেক বিষয়ই উঠে এসেছে। এতোকিছুর পরেও উপন্যাসের কেন্দ্রীয় চরিত্র হিসেবে রাখী নামে একটি মেয়ের জীবন এসেছে।
<!--বাকিঅংশ পড়ুন-->
 
ঢাকার মধ্যবিত্ত একটি পরিবারের মেয়ে রাখী। ঢাকা বিশ্ববিদ্যালয় থেকে পাশ করে সে কী করবে- এই দ্বিধা দিয়ে কাহিনীর শুরু। বাবা রাশেদ, বড়বোন বুলু ও দুলাভাই হাসানকে নিয়ে একটা বাসায় থাকে রাখী। মা সালমা আর বড়ভাই মনি মারা গেছে আগেই। ভাই মনি বামপন্থী রাজনীতির সাথে জড়িত ছিলো, নানা কারণে রাজনৈতিক জীবনে হতাশা ও সবশেষে কঠিন অসুখে ভুগে অকালেই মারা যায় সে। এই পরিবারের সাথে ঘনিষ্ঠ আরেকটি চরিত্র সেজান, মৃত মনির বন্ধু ও বামপন্থী রাজনীতির সাথে জড়িত এক উদ্যামী তরুণ নেতা।

রাখীর জীবনকে দেখাতে গিয়ে ঔপন্যাসিক ওই সময়টাকেই দেখিয়েছেন যেন। রাখী নিজের পায়ে দাঁড়াতে চাকরি শুরু করে। সেখানে পশ্চিম পাকিস্তানী উর্ধ্বতন কর্মকর্তা মাজহারের নজরে পড়ে যায় সে। চরিত্রহীন মাজহারকে রাখী প্রত্যাখ্যান করে। এদিকে রাখীর বিশ্ববিদ্যালয়ের শিক্ষক জামানও তাকে পছন্দ করে। মনির বন্ধু সেজানকে রাখী পছন্দ করে কিনা, এ নিয়ে রাখী মানসিক দ্বন্দ্বে ভুগতে থাকে। নানা ঘটনার পর অবশেষে জামানকেই বিয়ে করে রাখী। বিয়ের পর রাখী বুঝতে পারে সে ভুল মানুষকে বিয়ে করেছে। জামান নিজের ক্যারিয়ারের স্বার্থে রাখীর আবেগ-অনুভূতিকে অস্বীকার করতে থাকে। রাখী জোর করে প্রথম সন্তানকে রাখলেও দুর্ঘটনায় বাচ্চাটা পেটেই মারা যায়। বান্ধবী নার্গিসের সাথে অনৈতিক সম্পর্কে জড়াতে দেখে রাখী জামানের সাথে সম্পর্ক ছেদ ঘটায় অনানুষ্ঠানিকভাবে।

পরবর্তীতে রাখী বান্ধবী সুমিতার সহযোগিতায় ঠাকুরগাঁওয়ের একটি প্রত্যন্ত অঞ্চলের মহিলা কলেজে শিক্ষকতা শুরু করে। এখানে মেয়েদের নাচ-গান শেখানোর অভিযোগে সে মৌলবাদী ও কুচক্রী কিছু লোকের পাল্লায় পড়ে। দমে না গিয়ে মোকাবেলা করতে থাকে রাখী। এখানে কাজ করতে গিয়ে আবার সেজানের সাথে যোগাযোগ হয় রাখীর। উঠে আসে প্রান্তিক রাজনীতির নানা দিক, কেন্দ্রীয় নেতা ও প্রান্তিক অঞ্চলের কর্মীদের মধ্যে নানা অসামাঞ্জস্য, শোধনবাদ- সঠিক রাজনৈতিক দলের প্রশ্ন, জাতীয় মুক্তির প্রশ্ন আগে আসবে কিনা, দেশিয় বুর্জোয়া রাজনীতিকে শক্তিশালী করা হচ্ছে কিনা, সাম্রাজ্যবাদকে মোকাবিলা করা জরুরী কিনা তখন- এমন নানা প্রশ্নে বিভক্ত হয়ে পড়ছে বামপন্থীরা। ত্যাগী, দেশপ্রেমিক নেতাকর্মীদের এমন নানা বিভেদ ক্ষতিগ্রস্থ হচ্ছে তাদের অগ্রযাত্রা, তাদের ত্যাগের ফল চলে যাচ্ছে বুর্জোয়া দলগুলোর দখলে, গণবিচ্ছিন্নতা বাড়ছে। এমন কঠিন পরিস্থিতেও সেজানের জীবনে প্রেম আসে। সেজান ও রাখীর মিলন হয়, সমাজের চোখে তা অনৈতিক হলেও মানুষ হিসেবে দেখলে এই প্রেমের সৌন্দর্যে মুগ্ধ হতে হয়। কিছুদিন পর গণঅভ্যুত্থানের অস্থির সময়টাতে মারাও যায় সেজান। রাখী তার অনাগত সন্তানের নাম সেজান রাখবে বলে মনস্থির করে। রাখী স্বপন দেখে, তার অনাগত সন্তান মিছিলে যাবে, স্লোগানে রাজপথ কাঁপাবে, মানুষের মুক্তির জন্য লড়াই করবে তার প্রেমিকের মতো।

উপন্যাসের বাকি চরিত্রগুলোও নানা দিক থেকে গুরুত্বপূর্ণ। এর মধ্য থেকে একটা চরিত্র নিয়ে বলি। রাখীর বোন বুলু, এই চরিত্রটি পাঠককে কাঁদাবে। মধ্যবিত্ত বুলুর স্বামী হাসান বড়লোক হতে গিয়ে অনৈতিক কাজে জড়িয়ে পড়তে থাকে। নিজের ব্যবসায়িক উন্নতির জন্য সে পশ্চিম পাকিস্তানিদের নানাভাবে হাতে রাখতে চায়। এই হাসান চরিত্রটির পাশে দেখা যায় বুলু ও রাখীর মামাতো বোন পারভীনকে। পারভীনও উচ্চাকাংক্ষী, বিশ্ববিদ্যালয়ে পড়তে এসে হাসানের ব্যবসায়ে জড়িয়ে পড়ে। নিজের স্বার্থে সে সবাইকে ব্যবহার করতে থাকে। হারিয়ে যেতে থাকা জীবনসঙ্গীকে ফিরে পেতে সহজ-সরল বুলু প্রথমে নিজেকে হাসানের সমপর্যায়ে উঠতে চেষ্টা করে সমস্ত মূল্যবোধ বিসর্জন দিয়ে এবং পরবর্তীতে পাগল হয় ও পাগলাগারদে তার মৃত্যু হয়। অর্থলিপ্সা কীভাবে মানুষের মূল্যবোধকে ধ্বংস করে, এটা দেখানোর পাশাপাশি ওই সময়কার ব্যবসায়িক উত্থান-পতনও কিছুটা উঠে এসেছে।

পুরো উপন্যাসে এতো এতো বিষয় উঠে এসেছে যে আমার মতো নাদান পাঠকের পক্ষে সাজিয়ে বলা সম্ভব না। প্রেম-ভালোবাসা, রাজনৈতিক ইতিহাস ও অস্থিরতা, মূল্যবোধের অবক্ষয়, বিকৃত যৌনাচার, শহর-গ্রামের ফারাক, মধ্যবিত্তের টানাপোড়েন- এমন আরও অনেক বিষয় মিলিয়ে বাংলা সাহিত্যে অনবদ্য এক সৃষ্টি কথা সাহিত্যিক শওকত আলীর ‘দক্ষিণায়নের দিন’।